
## Page 1


### Text on Page 1

Legge Finanziaria 2007 Art. 1. Comma 449- 458

449. Nel rispetto del sistema delle convenzioni di cui agli articoli 26 della legge 23 dicembre 1999,  n. 488, e successive modificazioni, e 58 della legge 23 dicembre 2000, n. 388, con decreto del  Ministro dell’economia e delle finanze sono individuati, entro il mese di gennaio di ogni anno,  tenuto conto delle caratteristiche del mercato e del grado di standardizzazione dei prodotti, le  tipologie di beni e servizi per le quali tutte le amministrazioni statali centrali e periferiche, ad  esclusione degli istituti e scuole di ogni ordine e grado, delle istituzioni educative e delle istituzioni  universitarie, sono tenute ad approvvigionarsi utilizzando le convenzioni quadro. Le restanti  amministrazioni pubbliche di cui all’articolo 1 del decreto legislativo 30 marzo 2001, n. 165, e  successive modificazioni, possono ricorrere alle convenzioni di cui al presente comma e al comma  456 del presente articolo, ovvero ne utilizzano i parametri di prezzo-qualità come limiti massimi per  la stipulazione dei contratti.

Gli enti del Servizio sanitario nazionale sono in ogni caso tenuti ad approvvigionarsi utilizzando le  convenzioni stipulate dalle centrali regionali di riferimento.

450. Dal 1º luglio 2007, le amministrazioni statali centrali e periferiche, ad esclusione degli istituti e  delle scuole di ogni ordine e grado, delle istituzioni educative e delle istituzioni universitarie, per gli  acquisti di beni e servizi al di sotto della soglia di rilievo comunitario, sono tenute a fare ricorso al  mercato elettronico della pubblica amministrazione di cui all’articolo 11, comma 5, del regolamento  di cui al decreto del Presidente della Repubblica 4 aprile 2002, n. 101.

451. Il Ministero dell’economia e delle finanze è autorizzato, anche in deroga alla normativa  vigente, a sperimentare l’introduzione della carta di acquisto elettronica per i pagamenti di limitato  importo relativi agli acquisti di beni e servizi. Successivamente, con regole tecniche da emanare ai  sensi degli articoli 38 e 71 del codice dell’amministrazione digitale, di cui al decreto legislativo 7  marzo 2005, n. 82, e successive modificazioni, è disciplinata l’introduzione dei predetti sistemi di  pagamento per la pubblica amministrazione.

452. Le transazioni compiute dalle amministrazioni statali centrali e periferiche, ad esclusione degli  istituti e delle scuole di ogni ordine e grado, delle istituzioni educative e delle istituzioni  universitarie, avvengono, per le convenzioni che hanno attivo il negozio elettronico, attraverso la  rete telematica, salvo che la stessa rete sia temporaneamente inutilizzabile per cause non imputabili  all’amministrazione procedente e sussistano ragioni di imprevedibile necessità e urgenza certificata  dal responsabile dell’ufficio.

453. Con successivo decreto del Ministero dell’economia e delle finanze, di concerto con il  Ministro per le riforme e le innovazioni nella pubblica amministrazione, possono essere previsti  meccanismi di remunerazione sugli acquisti da effettuare a carico dell’aggiudicatario delle  convenzioni di cui all’articolo 26, comma 1, della legge 23 dicembre 1999, n. 488, e successive  modificazioni.

454. Il Ministro per le riforme e le innovazioni nella pubblica amministrazione, di concerto con il  Ministro dell’economia e delle finanze e con il supporto della CONSIP Spa, realizza, sentita  l’Autorità per la vigilanza sui contratti pubblici di lavori, servizi e forniture, un programma per  l’adozione di sistemi informativi comuni alle amministrazioni dello Stato a supporto della  definizione dei fabbisogni di beni e servizi e definisce un insieme di indicatori sui livelli di spesa  sostenibili, per le categorie di spesa comune, che vengono utilizzati nel processo di formazione dei  relativi capitoli di bilancio. Dall’attuazione del presente comma non devono derivare nuovi o



## Page 2


### Text on Page 2

maggiori oneri a carico del bilancio dello Stato.

455. Ai fini del contenimento e della razionalizzazione della spesa per l’acquisto di beni e servizi, le  regioni possono costituire centrali di acquisto anche unitamente ad altre regioni, che operano quali  centrali di committenza ai sensi dell’articolo 33 del codice dei contratti pubblici relativi a lavori,  servizi e forniture, di cui al decreto legislativo 12 aprile 2006, n. 163, in favore delle  amministrazioni ed enti regionali, degli enti locali, degli enti del Servizio sanitario nazionale e delle  altre pubbliche amministrazioni aventi sede nel medesimo territorio.

456. Le centrali di cui al comma 455 stipulano, per gli ambiti territoriali di competenza,  convenzioni di cui all’articolo 26, comma 1, della legge 23 dicembre 1999, n. 488, e successive  modificazioni.

457. Le centrali regionali e la CONSIP Spa costituiscono un sistema a rete, perseguendo  l’armonizzazione dei piani di razionalizzazione della spesa e realizzando sinergie nell’utilizzo degli  strumenti informatici per l’acquisto di beni e servizi. Nel quadro del patto di stabilità interno, la  Conferenza permanente per i rapporti tra lo Stato, le regioni e le province autonome di Trento e di  Bolzano approva annualmente i programmi per lo sviluppo della rete delle centrali di acquisto della  pubblica amministrazione e per la razionalizzazione delle forniture di beni e servizi, definisce le  modalità e monitora il raggiungimento dei risultati rispetto agli obiettivi. Dall’attuazione del  presente comma non devono derivare nuovi o maggiori oneri a carico della finanza pubblica.

458. è abrogato l’articolo 59 della legge 23 dicembre 2000, n. 388, e successive modificazioni,  ad eccezione del comma 3. All’articolo 59, comma 3, della legge 23 dicembre 2000, n. 388, le  parole: "Per le finalità di cui al presente articolo, nonché" e le parole: ", in luogo delle  aggregazioni di cui alla lettera c) del comma 2," sono soppresse.

